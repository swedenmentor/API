{"source": "https://www.migrationsverket.se/Privatpersoner/Arbeta-i-Sverige/Nyhetsarkiv/2023-11-01-Nu-borjar-det-hojda-forsorjningskravet-for-arbetstillstand-att-galla.html", "chunk-id": "0", "title": "Nu börjar det höjda försörjningskravet för arbetstillstånd att gälla - Migrationsverket", "chunk": "Regeringen har beslutat att höja försörjningskravet för dig som ansöker om arbetstillstånd. Nu börjar kravet att gälla. Tidigare behövde du tjäna minst 13 000 kronor i månaden. Från den 1 november gäller i stället att du måste ha en god försörjning, vilket regeringen har bestämt är en lön som motsvarar minst 80 procent av medianlönen i Sverige. I dag innebär det en lön på minst 27 360 kronor i månaden innan skatt.", "updated": "2023-11-01"}
{"source": "https://www.migrationsverket.se/Privatpersoner/Arbeta-i-Sverige/Nyhetsarkiv/2023-11-01-Nu-borjar-det-hojda-forsorjningskravet-for-arbetstillstand-att-galla.html", "chunk-id": "1", "title": "Nu börjar det höjda försörjningskravet för arbetstillstånd att gälla - Migrationsverket", "chunk": "Utöver summan måste din lön vara i nivå med kollektivavtal eller praxis inom yrket eller branschen. Det innebär att om lönen enligt kollektivavtal ska vara högre än det nya försörjningskravet måste du ha den lönen som gäller enligt kollektivavtalet.", "updated": "2023-11-01"}
